<!DOCTYPE html>
<html>
<body>
<h1>MUD Nedir?</h1>

<p>MUD dünyasının en önemli özelliği FRP denilen türde fantastik bir dünya kurgusunda geçmesidir. Bu hayal dünyası, hem gerçek yaşamımızda içinde bulunduğumuz kapitalist üretim ilişkilerine ve tüketim toplumuna karşı bir alternatif gibidir, hem de sunduğu macera öğeleri ile gündelik yaşamda tecrübe edilmeyecek bir heyecanı temin eder.<br/>
Işık Barış Fidaner – Dijital Oyun Rehberi, Kalkedon, 2009</p>

<p>Bu oyun aslında hiç yaşanmamış bir devirde, zekasına, bilgeliğine, çabukluğuna ya da gücüne güvenen ırklara ait bireylerin güçlü olma ve hayatta kalma çabasını temel almaktadır. Bu dünya zayıfın yok olmaya mahkum olduğu bir dünyadır. Bu dünya acımasızdır. Burada oyuncular yarattıkları ve yönettikleri karakterlerin vücutlarına bürünürler. Mud yazı tabanlı bir oyundur. Yani olan şeyler size yazıyla yansıtılır. Siz de hareketlerinizi yazı ile belirlersiniz. Bu oyunda ekrandan akan yazıları anlatan yaşama konsantre olmak, size inanamayacağınız korkular ve heyecanlar yaşatabilir.</p>

<p>Mud konusunda verilen tezler, yapılan araştırmalar ve hatta bu konuda danışmanlık yapan psikoloji kadroları Mud'ın bir oyundan öte olduğunun ispatlarıdır. Mud aslında insanların sıkış-tıkış ve doğallıktan uzak şehir yaşamlarında, eskiye-doğaya-vahşi yaşama dönme isteklerini simgeler gibidir. Mud'ın ne olduğuna ilişkin teknik bir açıklama yapmak gerekirse, MUD (Multi User Dungeon - Çok Kullanıcılı Zindan) internet ortamında oynanan FRP (Fantasy Role Playing) tarzı bir oyundur. Yazı tabanlıdır, harfler haricinde grafik içermez. Kısıtlı renk seçeneği ile yazılar, mud'ın yegane grafik sistemini oluşturur. Mud diğer FRP oyunlarının tersine makineye kurulum yapılarak oynanmaz. Mud CD'de satılmaz. Knight Online, World of Warcraft gibi uzak bir sunucuya bağlanarak oynanır. Grafik içermemesi mud'ın en çok yadırganan noktasıdır. Belki de bu nedenle MUD oynayan insanların çoğu kitap okuma konusunda oldukça iyidirler. Mud uzak bir mud sunucusuna bağlanarak oynanır. Bir karakter yaratırsınız ve bu karakter uzak sunucuda kayıtlı kalır. Mud'ın doğasında çok kullanıcılık vardır. Bir mud, kocaman bir harita demektir. Bu haritanın tümü odalardan oluşur. Odalar birleşerek bölgeleri, bölgeler de birleşerek mud haritasını meydana getirirler. Odalar birbirlerine 6 yön ile bağlanabilirler. Bunlar kuzey, güney, doğu, batı, aşağı ve yukarıdır. Bir odadan diğerine geçmek için tek yapılması gereken mümkün olan yönlerden birinde ilerlemektir. Biz buna “yürümek” deriz.</p>
</body>
</html>