<!DOCTYPE html>
<html>
<body>
<h1>11 - Kaballar</h1>

<p>Belirli bir amaç için bir araya gelmiş karakterlerin oluşturduğu yasal/yasadışı
örgütlere KABAL denir. Kabalların kendi özel güçleri ve bu güçleri onlara
sağlayan kabal objeleri vardır. Kabal objesi başka bir kabalın tapınağına
götürüldüğünde taşı alınan kabal güçlerini yitirir. Bir kabala üye olanlar ömür
boyu sürecek bir anlaşma yapmış olurlar. Kabaldan ayrılan veya atılan
karakterler cezalandırılır. Bir başka kabala girmeleri mümkün olmaz. Kabal
yetenekleri ile ilgili ayrıntılı bilgiyi komutlar bölümünde bulabilirsiniz.</p>

<p>Uzak Diyarlar'ın bilinen kabalları ise şunlardır:</p>

<h2>11.1 Tüze Kabalı</h2>

<p>Tüze kabalı Uzak Diyarlarda adaletin simgesidir. Bu kabal, kabal lideri yani başyargıcın belirlediği yazılı kanunlar çerçevesinde Selenge şehrinde düzeni sağlamaya yeminli kanun adamlarından oluşur. Yazdıkları kanunlara karşı gelen suçluları yakalamak ve yargılamakla yükümlüdürler. Yetki alanındaki masum halkı hayatı pahasına korur. Şehirdeki bütün güvenlik birimleri (Yasavullar, Muhafızlar vs.) Tüze kabalına bağlıdır. Bu güvenlik güçlerinin yanında suç işlemek yargılanmak için yeterli bir sebeptir. Tüze kabalı adaletli bir yargılama için mahkeme kurabilir, ceza kararı için kanun adamlarından oluşan bir kurul oluşturabilir. Kanun kaçakları için arama emri çıkartabilir, bu suçluların başına ödül koyabilir. Bu kabalın başlıca düşmanı Kaos kabalıdır. Tüze kabalı, şehirde kanun tanımaz bir şekilde gezen ve halka özgürlük propagandası yapan Kaos kabalına karşı ölümüne mücadele verir.</p>

<h2>11.2 Kaos Kabalı</h2>

<p>Kaos kabalı Uzak Diyarlarda özgürlüğün temsilcisidir . Bu kabal bağımsızlığını kaybetmektense hayatını vermeyi tercih eden, kanunlardan ölesiye nefret eden özgürlük savaşçılarından oluşur. Kanunları, halkın bağımsızlığını kısıtlayan, her bireyin doğuştan sahip olduğu hakları elinden alan, şehrin ileri gelenlerinin halkı dizginlemek için sonradan uydurduğu yazılı metinler olarak görürler. Kanun tanımazlar, kanunları masum ve güçsüz halka diretenlere karşı hayatları pahasına mücadele verirler. Kabalın baş düşmanı Tüze kabalına mensup yargıçlardır. Çünkü Kaos kabalı üyelerine göre yargıçlar, halkın elini kolunu bağlayan, özgürlüklerini elinden alanların önde gidenleridir. Şehirde gizli ya da doğrudan propaganda yapar, halkı uyandırmaya çalışırlar. Arananlar listesinde hep en baştadırlar ve bu durumla gurur duyarlar</p>

<h2>11.3 Şövalye Kabalı</h2>

<p>Şövalye Kabalı, Tanrı'nın, diyardaki kötülere yumruğudur. Şövalyeler, iyiliğin yolunda yürüyenlerin, Tanrı'nın öğretilerini benimseyenlerin savunucusudur. Kötü yönelimlilerin ise korkulu rüyası, en büyük düşmanıdır. Bir Şövalyeye göre diyardaki yaşam sadece bir sınavdır. Kalbi temiz olanlar ve kendilerini iyilik yapmaya adayanlar, zihinlerini kem düşüncelerden arındırıp Tanrı'nın yasak ettiklerinden uzak duranlar, hesap gününde gerçek mükafata kavuşacak, sonsuz ve mutlu bir yaşamı hakedeceklerdir. O nedenledir ki kalbi taşlaşmış, günaha ve pisliğe batmış olanlarla hayatları pahasına mücadele ederler. Bu uğurda verilen her yaşam, ödüle yaklaştıran bir adımdır onlar için. Davalarındaki en azılı düşmanları İstila Kabalına mensup olanlardır. Onlar ki hakkında bir şey bilinmeyenler, onlar ki günah içinde yüzenlerdir. Yasak edilen ne varsa onlar için hayatta tadılması gereken bir zevktir. Bu nedenle Şövalyelere göre bu pislikler defalarca ölümü hakeder. Sonunda da Tanrı'nın gazabını tadacak ve sonsuz acıya mahkum edilerek, cehennemin dipsiz kuyularına sürüleceklerdir. O gün gelene dek ise ceza verme şerefi Şövalyelere aittir.</p>

<h2>11.4 İstila Kabalı</h2>

<p>Uzun yıllar önce Gerighelm Şehri'nden gelen şövalyelerin saldırısıyla karanlığın güçleri, diyardaki en derin ve en şeytani bölgelerden biri olan Underdark'a çekilmek zorunda kaldı. Söylenenlere göre kısa zaman sonra bu bölgedeki karanlık büyümeye ve güçlenmeye başladı. Underdark'ın derinliklerinde kimse neler olduğunu bilmiyordu. Sonra şeytani bir ordu peydah oldu ve şövalyelerin hükmündeki topraklarda katliama başladı. Kara ordu hiçbir canı bağışlamadan önünde duranlara ölümden başka hiçbir şey vermeden ilerledi. Selenge'nin batısında kalan geniş arazide şövalyeler kara ordunun önüne çıktı. Şövalyelerin sayısı kendine "istilacı" diyen kara ordudan fazlaydı. Bu durum karanlığın ordusu için yolun sonu demekti. O an karanlık bir bulut iki ordunun çevresini sardı. Bulutun içinde neler olup bittiği kesin olarak bilinmese de, bir söylenceye göre bulutun çekilmesiyle ortaya çıkan yalnız şövalyelerin cesetleriydi.</p>

<h2>11.5 Tılsım Kabalı</h2>

<p>Aşağıdaki metin Randalin Gamwood tarafından hazırlanmıştır. Tılsım kabalı Uzak Diyarlar üzerindeki büyü kavramının yöneticileridirler. Büyüyü sanatları olarak benimsemiş, ve daha yüksek güce ulaşmak için bir "araç" olarak görmektedirler.Kabalın prensipleri dahilinde büyü sanatına olan herhangi bir hakareti kabalın kişisel onur meselesi olarak algılarlar. Neye inanıyor olurlarsa olsunlar, diğer efsun örücüler ortak hasımlara karşı Tılsım kabalından korunma talep edebilirler. Kabalın mensubuna sunduğu gücü kabalın prensiplerine uymayan amaçlar için kullanmak ağır bir suçtur. Tılsım kabalı kişisel tercihlerle ilgilenmez. Kişi kendi kaderini büyü sanatıyla kesiştirmiş olduğu sürece bu oluşum içinde bulunabilir. Diğer savaş sanatçısı büyü kullanıcılarının (paladin, anti-paladin, korucu vs.)efsunları, Tılsım kabalının irfanı dahilinde "mucize" olarak tanımlanır ve efsun sanatının dışında tutulur. Bu sebepten bu disiplinlerde kendini eğitmiş olanların Tılsım kabalında yeri yoktur. Tılsım kabalının dini açıdan belirleyici sınırları yoktur. Kabalın büyü düşmanları dışında diğer hiçbir kaballa veya öğretiyle örgütsel bir husumeti olamaz. Kabal üyelerinin kişisel meseleleri de ancak toplu bir karar alınırsa örgütsel bir mesele olarak kabul edilir.</p>

<h2>11.6 Öfke Kabalı</h2>

<p>Öfke Kabalı Uzak Diyarlarda bilek gücünün timsalidir. Büyüden nefret eder, büyü kullanıcılarına ölesiye kin duyarlar. Bu kabala mensup olanlara göre büyü, zayıf karakterlerin arkasına sığındığı bir şarlatanlık gösterisidir sadece. Bir göz yanılgısı, kandırmacadır. Gerçek güç ancak ve ancak bilek gücüyle elde edilir. Yıllar süren silah eğitimi, hız, teknik ve tecrübeyle kazanılır güç dediğin, üç beş tane anlamsız sözcük söyleyip el kol hareketi yaparak değil... Yıllarca verilen emeği en iyi bilen ve silahlar konusunda en uzman kişiler olduklarından büyüyle kolay yoldan güç elde etmeye çalışanlara öfke duyarlar. Derinden gelen, uğruna yaşamlarından vazgeçebilecekleri bir öfke... Bu kabala mensup olanların büyüye karşı dirençleri çok yüksektir. Savaş yaraları çok daha hızlı iyileşir. Görünmez olan büyücüleri bile farkedebilen keskin bir görüşe sahiptirler. Kabalda bulunanlar iksir kullanmaz, büyülü nesnelerden kaçınırlar. Kabala girmek isteyen adayların da izleyecekleri yol budur tabiki. Safkan büyücülerin(gan, ermiş, ögeci, karakam, biçimci vs.) doğal olarak bu kabala girmesi mümkün değildir. Genel olarak savaşçı sınıflar tercih edilir. Savaşçı olup da az miktarda büyü yeteneğine sahip ama bu yeteneğini kullanmamaya yeminli sınıflar da(Ninja, samuray gibi) bu kabala girebilir. Yeterki büyüyü ve büyü kullanıcılarını diyar üzerinden silmeye ant içmiş olsunlar...</p>

<h2>11.7 Avcı Kabalı</h2>

<p>Avcı Kabalı Uzak Diyarlardaki en büyük tüccar birliğidir. Ticaret ve para yaşamlarının ayrılmaz bir parçasıdır. Para, onlara göre elde edilmesi zor ve hayatı idame ettirmek için her bireyin sahip olması gereken, hayatta en büyük öneme sahip şeydir. Güce giden yolda en büyük araçtır para... Avcıların dünya görüşüne göre satın alınamayacak mal veya şahıs yoktur. Herkesin ve herşeyin bir değeri vardır. Sahip olduğun en büyük güç, satın alma gücündür. Yeteri kadar parası olanın sahip olamayacağı hiçbir şey yoktur. Şehirler Avcıların ticaret merkezidir. Bu nedenle şehirlerin kurulumunu ve gelişimini teşvik ederler. Daha büyük şehir daha büyük kazançtır onlar için. Ormanlar ise kazanç getirmekten uzak, boşa harcanan ve bir an önce şehre dönüştürülmesi gereken arazilerdir. Bu nedenledir ki Aslan Kabalının en büyük düşmanlarıdırlar. Kendilerini doğal yaşama adamış bu hayvanlar, onlara göre hayatın zevklerinden mahrum, çulsuz beş parasız ve anlamsız  şeyler uğruna hayatlarını feda eden ahmaklardır. Sırf bu nedenle bile katledilmeyi hakederler. Hele bir de ticaretlerini baltalıyor ve zarar etmelerine neden oluyorlarsa işte o zaman başlarına konan iyi bir para ödülüyle öldürülmeye müstahaktır.</p>

<h2>11.8 Aslan Kabalı</h2>

<p>Aslan Kabalı "Ormanın Ruhu"nun koruyucusudur. Bu topluluk, Kendilerini ticaret, para, kalabalık şehir yaşamı gibi anlamsız şeylerden soyutlamış ve tamamiyle doğal yaşama adamış orman neferlerinden oluşur. Aslan adamlar paraya değer vermez, taş binalardan haz etmezler. Doğal yaşamı, ormanı ve içinde barındırdığı canlıları hayatları pahasına korurlar. Doğada hassas bir denge olduğuna ve bu dengenin müdahele edilmeden korunması gerektiğine yürekten inanırlar. Orman yakıp, küllerinden şehirler inşa eden para düşkünleri onlar için bu hassas dengede en büyük tehdittir. Aslan adamlar gücünü doğadan alır. Kendi mekanındaki bir aslan adam kimsenin bulaşmak istemeyeceği bir düşmandır. Orman yaratıkları, onların savaştaki en büyük müttefikidir. Sadık oldukları tek kanun orman kanunlarıdır. Baş koydukları yolda en büyük düşmanları Avcı Kabalı mensuplarıdır. Avcıların benimsediği ilkeler midelerini bulandırır. Bu paragöz orman düşmanlarını diyardan silmek, aslan adamların hayatındaki en büyük emeldir. Düşmanlıkları çok uzun bir geçmişe dayanır. Birbirlerine olan nefretleri ise bir o kadar tazedir... Yakında kaballar hakkında daha ayrıntılı bilgilendirme belgeleri yazılacaktır...</p>

</body>
</html>
