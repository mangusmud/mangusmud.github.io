<!DOCTYPE html>
<html>
<body>
  
  <h1>13-Dinler Tarihi</h1>
  
  <h2>13.1-Yaradılış</h2>
  
  <p>Gözleri kör eden bir ışık patlamasıyla ortaya çıktı Baş melek cehennem çukurlarının üzerinde. Bedenleri sonsuz bir kısır döngüyle yanıp kavrulan, iyileşip tekrar kavrulan cehennem halkı, Baş meleğin devasa büyüklükteki altı beyaz kanadıyla üzerlerinde süzüldüğünün farkındaydılar. Her ne kadar gözleri bu güzelliği göremeyecek şekilde lanetlendiyse de cehennemin karanlık çukurlarında baş melekten başka hiçbir şeyin bu kadar güzel ve huzur veren bir ışık saçamayacağını biliyorlardı.</p>
  
  <p>Hep bir ağızdan başladılar çığlıklar atarak yakarmaya: “Meleklerin en gözdesi, Tanrı’nın önünde konuşma yetkisine sahip olan, ne olur merhamet et bize…” Baş meleğin kulakları sağır eden sesi yankılandı bütün cehennemde: “Susun günahkârlar! Ben kimim ki Tanrı’nın gazap ettiğine merhamet edeyim. Ben kimim ki Tanrı izin vermediği sürece önünde konuşayım. Cehaletiniz değil mi zaten bu pis çukurlara sürükleyen sizi. Gelmedi mi gönderdiğimiz nice elçiler? İletilmedi mi Tanrı’nın sözleri size? Ama hayır! Sizin gözleriniz mucizeleri göremeyecek kadar körleşmiş, kulaklarınız Tanrı’nın mesajını duyamayacak kadar sağırlaşmış, kalpleriniz O’nun huzurunu hissedemeyecek kadar taşlaşmıştı. Şimdi görün bakalım yüce Tanrı’nın gazabını, tadın bakalım sonsuz acıyı…”</p>
	
  <p>Kavrulan bedenler hep bir ağızdan ağlayıp inlemeye başladı. “Ne olur bir şans daha… Tanrı’nın sonsuz merhametinden bir zerrecik daha… Affedin bizi, isteğimiz cennete girmek değildir sadece onu hak edebilmek için bir imtihan daha günahkâr ruhlarımıza…</p>
	
  <p>Baş melek derin düşüncelere daldı. Her ne kadar bu günahkâr ruhların arınmasını istese de, sonsuz bilgi sahibi Tanrı’ya böyle bir teklifle gitmeye korkuyordu. Sislerin arasında kayboldu birden. Sadece bir an sonra bir ışık patlamasıyla ortaya çıktı yeniden ve konuşmaya başladı tüm cehennemde duyulan kudretli ve yankılı sesiyle:</p>
	
  <p>“Bugün sizin kurtuluş gününüzdür günahkârlar! Bugün sonsuz merhamet sahibi yüce Tanrı’nın sizlere bir şans daha verdiği gündür. Her ne kadar içinizden çoğunun döneceği yer yine burası olsa da, bazılarınızın kurtuluş yolunu bulma ihtimali var. Tanrı tek sözüyle yarattığı sonsuz evrende, bize yakın sizlere ise uzak olan bir UZAK DİYAR seçti yaşamanız için. Tek bir emriyle orayı yaşanabilecek bir yer haline getirdi. Ancak şartları var sizler için. Günahkâr ruhlarınız Uzak Diyarlara tek tek gönderilecek. Gönderilen her ruh burayı tamamıyla unutacak. Hepinize özgür irade verilecek. Lakin o diyarda yasaktır kendi isteğinizle çoğalmanız. Sayınız ancak bizim gönderdiğimiz ruhlarla artacak belirlenen bir süreye yani ikinci kıyamete kadar. Hesap günü geldiğinde görülecek hesabınız, işte o zaman anlaşılacak kim haketmiş cehennemi kim bulmuş doğru yolu. O vakte kadar ölseniz bile tekrar tekrar dirileceksiniz. Bu Tanrı’nın bir lanetidir günahkâr ruhlarınıza. Asla ölümün huzurunu tadamayacaksınız. Sonsuz merhamete sahip Yaratan’nın siz habis ruhlara verdiği bu şansı iyi değerlendirin. Ayrılmayın doğru yoldan, yüz çevirin sizi saptırandan. Göndereceğimiz elçilerin sözlerini dinleyin. Onlardır sizi kurtuluşa erdirecek. Bilin ki onların sözleri Tanrı’nın size ilettiği sözlerdir. Uyanık olun sahte elçilere karşı. Unutmayın ki bizim tarafımızdan yollananlar Tanrı’nın mührünü taşır ve O’nun izniyle mucizeler gerçekleştirir.”</p>
	
  <p>“Sura üfleyince uyarıcı melek, açılacak önünüze tertemiz bir sayfa. Şükredin Tanrı’nıza ey lanetliler, her daim onun adını anın…”</p>
	
  <p>Cehennemi ağzına kadar doldurmuş acı çeken ruhlar kapandılar yerlere kadar Tanrı’ya şükrederek… Büyük bir deprem başladı. Zemin ayaklarının altından kaydı. Korkuyla kaçıştılar birbirlerini parçalayarak ama nafile. Teker teker düşmeye başladılar cehennemin ortasında açılan dev yarıktan UZAK DİYARLAR’a doğru…</p>
  
  <h2>13.2 Kame, İlk Peygamber</h2>
  
  <p>Kame, Tanrı'nın Uzak Diyarlara yolladığı ilk düşünen varlık ve aynı zamanda ilk peygamberdir. Tüm ırkların ilk yol göstericisi ve ilk öğretmenidir. İkinci bir şans elde eden günahkar kulların ıslah edilmesi için Tanrı tarafından bizzat görevlendirilmiştir. Unutulanı hatırlatmak için var edilmiştir. Cehennemden gelen ilk günahkar kullar tarafından benimsenmese de, daha sonra gösterdiği mucizeler ve her peygamberde olması gerektiği rivayet edilen mührü taşımasıyla, çevresinde toplananların sayısı gün geçtikçe artmıştır. Diyarda en çok bilinen mucizesi bir eliyle bir canlıdan aldığı yaşamı (Bu her türlü canlı olabilir, bitki, hayvan veya akıl sahibi ırklar), diğer eliyle ölü olana aktarıp onu diriltmesidir. Tanrı tarafından Kame'ye vahiy edilen sözler, çevresindeki inananlar tarafından bir kitapta toplanmıştır. Bu kitap bütün kameniler arasında, Tanrı'nın öğretilerini içeren ve kıyamete kadar Tanrı tarafından korunan, kutsal bir kitap olarak kabul edilmiştir. Kitaba, Kame tarafından KULABUZ (yol gösteren rehber) adı verilmiştir. Yaradılışın ilk gününden bugüne, birçok yoldan sapmışa yol göstermiş, Uzak Diyarlar'ın karanlık yollarını aydınlatan bir rehber olmuştur.</p>
  
  <h2>13.3 Nir, Kaos Yılları</h2>
  
  <p>Kame'nin ölümünden bir kaç yüzyıl sonra kameni yüksek rahipleri inanç sistemini kendi çıkarlarına kullanmaya başladı. Eski dilde yazılan kitabın sadece yüksek rahipler tarafından okunup yorumlanabileceğini iddia ettiler. Kendi buyruklarının, kitapta yer alan ilahi buyruklar olduğuna alt sınıflardaki kamenileri inandırdılar. Kitabın barındırdığı bilgelik sadece yüksek rahipler arasında paylaşıldı. Yüksek rahiplerin kontrolünde bir köle düzeni böylece başlamış oldu.</p>
	<p>İşte Tanrı tam da böyle bir zamanda gönderdi ikinci peygamberi olan Nir'i. Fakir bir ailenin çocuğu olan Nir, küçük yaşta diğerleri tarafından farkedilmeye başlandı. Hitabeti çok güçlü ve etkileyiciydi. Tanrı'dan gelen ilk vahiy ile yeni dini tebliğ etmeye başladı. Gösterdiği mucizeler ve etkileyici vaazları ile kısa zamanda onu izleyenlerin sayısı arttı. En büyük mucizelerinden biri ateşi kontrol edebilmesiydi. Her hangi bir kaynak veya yakıt olmadan ateşi yoktan var edebiliyor, canlı cansız herşeyi bir anda kül edebiliyordu. Başlarda küçük bir topluluk oldukları için kamenilerin dikkatini çekmedi. Fakat sayıları arttıkça yüksek rahipler tehditin farkına vardı. Sahip oldukları herşey ellerinden gitmek üzereydi. Nir her vaazında kitabın bir tekel olmadığını, içindeki bilgeliğin herkesin hakkı olduğunu savundu. Köle düzenine karşı çıkmaları için bütün ırklara ait bölgelere, kendine yakın olan vaizlerini yolladı. Kendilerine Niryaniler diyen topluluk, kameniler tarafından Asiler olarak anıldı. Topluluğa girenler ya da yardım edenler kameniler tarafından ağır bir şekilde cezalandırıldı. Şehirlerden sürüldüler. Akıl almaz eziyetler gördüler. Bütün bunlara sessiz kalamayan Nir, Tanrı'ya yalvardı ve cevap olarak büyük orman içinde gizli bir sığınak ve tapınak kurması emredildi. Bütün Niryanileri arasına kabul eden sığınağın yeri yıllarca gizli kaldı. Yaklaşık 10 yıl sonra, topluluğun güvenini kazanan, yüksek rahiplerin kontrolündeki, Niryani rahibi suikastçiler, Nir'i vaaz verirken katlettiler. Niryaniler arasında Ağıt günü olarak anılan peygamberlerinin ölüm gününden sonra topluluk kamenilere karşı büyük bir öfke ve nefretle doldu. Yıllar süren gizlilik günleri sona erdi ve Nir'in ölümü Yüzyıl Savaşlarının başlangıcı oldu. </p>
	<p>Nir’in ölümünden sonra Niryaniler arasında saldırılara öncülük eden iki grup ortaya çıktı. Şehirdeki köle düzenini yıkmaya çalışan Kaos kabalı ve büyücülere karşı derin bir nefret duyan Öfke kabalı. Kameniler ise karşı saldırıya geçmekte gecikmedi ve kurdukları düzenin korunmasını sağlamak için Tüzek kabalını ve gerçek bilginin, bilgeliğin peşinde olan büyücülerden oluşan Tılsım kabalını kurdular.</p>
  
  <h2>13.4 Sint, Tanrı’nın Düşmanı</h3>
  
  <p>Kameniler ve Niryaniler arasındaki savaş yüz yıldan fazla sürdü. İki taraftan da binlerce kayıp olmasına ve Uzak Diyarlar tarihinin en karanlık yılları yaşanmasına rağmen bu işten fazlasıyla kar elde eden ve servetlerine servet katanlar da oldu. Bu kişilerin başında kuşkusuz zengin silah tüccarı Sint gelmekteydi. Ömrünün ilk yıllarında basit bir tüccar olan Sint, savaşı bir kazanç yoluna çevirmeyi akıl eden ilk kişiydi. Sahip olduğu aileden gelen servet, madenler ve fazla sayıda işçisiyle silah üretimine başlayıp bir anda savaşın vazgeçilmezi haline geldi. Fakat anlaşmalarını daima gizli kapılar ardında yapardı. Hiçbir zaman tam olarak kanıtlanamasa da, hem Kamenilere hem de Niryanilere silah sattığı kulaktan kulağa fısıldanırdı. Paragöz, servet meraklısı bir tüccar olarak görünen Sint’in esas amacı çok sonraları ortaya çıkacaktı. Sint dini bir zehir olarak görürdü. İnsanın beynini uyuşturan, düşünmekten uzaklaştıran, sadece inanç ve kabullenişten ibaret içi boş bir kabuktu onun için. Önceden gelen iki peygamberin zekasına saygı duyardı. Kitleleri nasıl yönlendirdiklerine ve insanların gözlerini nasıl bağladıklarına hayran olmamak elde değildi. Ama sonuç olarak ikisi de çoğunluğa göre biraz daha fazla zekaya sahip basit birer insandı. Tanrı, peygamberler, dinler hepsi toplulukları kontrol altında tutmak ve yönetmek amacıyla uydurulmuş şeylerdi. Bu diyarda esas olan tek şey güç ve servet sahibi olmaktı ona göre. Zayıflık ve fakirlik bir hastalıktan farksızdı ve bu hastalık tamamıyla tedavi edilmeden, kökü kurutulmadan gerçek refaha ermek mümkün değildi. Ancak bunu yapabilmek için yine dine ihtiyacı vardı. Bunlar ulu orta zikredilmemesi gereken tehlikeli düşüncelerdi. Sint ise bunun farkında olan zeki biriydi. Dolayısıyla gerçek amacını gizli tutarak uzun yıllar farkedilmeden her iki dinin de kuyusunu kazdı. Kendisine sadık ajanları ve suikastçileri sayesinde hem Kamenilerin hem de Niryanilerin yüksek mertebelerine kadar gizli bir ağ ördü. Her iki taraf da savaşmaktan yorgun düştüğü ve Sint taraftarları(ki çoğunluğunu tüccarlar, kelle avcıları ve iki dinin de düşmanları oluşturuyordu) yeterli sayıya ulaştığı sırada esas darbeyi indirdi. Kameni ve Niryani yüksek rahiplerinin hiç beklemediği bu içten gelen darbenin sonuçları çok ağır oldu. Sint kısa sürede bütün kontrolü ele geçirdi. Gizli planları ve sessiz hareket tarzı sayesinde Sint, iki koca orduya meydan okumadan ve tek bir kayıp vermeden savaşın gizli ve tek galibi oldu. Üstelik kendi peygamberliğini de ilan ederek, dini, kendi düşüncelerini empoze etmek için bir araç olarak kullandı. Günümüzde bile, Kameni ve Niryani yüksek mertebelerinde olanların, halen Sintiyanlar tarafından kontrol edildiğine dair söylentiler vardır. </p>
	<p>Sint ölmeden önce gizli emellerine hizmet etmesi için iki kabalın oluşumuna öncülük etti. Gerçek gücün peşinde olan, tüm dinlerin düşmanı İstila Kabalı ve genelini altın için herşeyi yapabilecek kelle avcıları ve suikastçilerin oluşturduğu Avcı kabalı.</p>
  
  <h2>13.5 Nyah, Son Peygamber</h2>
  
  <p>Sint’in ölümünden iki yüz yıl sonra bile diğer dinlere ait yüksek kademedeki rahipler arasında kurduğu ağ mükemmel bir şekilde işliyordu. Her dine ait avam kesim kendi dinine hizmet ettiğini zannederken aslında hepsinin hizmet ettiği tek bir topluluk vardı, Sintiyanlar... Kontrolü elde tutanların çıkarlarına göre kimi zaman savaş, kimi zaman barış dönemleri oluyordu. Ama en üst kademedekilerin ihtiyatlı yaklaşımı sayesinde hiç bir zaman Sintiyanlar düşman olarak görülmüyordu. Genel inanışa göre onlar sadece parayı seven basit tüccarlardı. </p>
	<p>Bu gidişatı değiştiren dönüm noktası ise son peygamber Nyah’ın doğumuydu. Kehanetlere göre son peygamber, Nir’in katlinden dört yüzyıl sonra, insanların Tanrı’dan çok paraya taptığı, şehirlerin ve taştan binaların arttığı, kimin hangi taraftan olduğunun belli olmadığı bir dönemde Tanrı’nın gerçek dinini tamamlamak üzere Uzak Diyarlar’da doğacaktı. Nyah, geçimini odun toplayarak kazanan, fakir bir ailenin tek çocuğu olarak dünyaya geldi. Doğduğu gün, Kameni, Niryani ve Sintiyanlara ait üç tapınağın bulunduğu Selenge şehrinde çok büyük bir deprem oldu ve bu üç tapınak haricinde şehirde tek bir bina bile yıkılmadı. Avam kesim bunu büyük bir tesadüf olarak görse de, yüksek rahipler bunun üç dinin de sonunu getirecek olan peygamberin doğumuna dair bir işaret olduğunun farkına vardılar. Bütün şehirlerde ve köylerde o gün doğan çocuklar için bir kelle avı başladı. Sintiyan ödül avcıları, yüksek rahiplerin koyduğu büyük ödülü kapabilmek adına tüm diyarı alt üst ettiler. Ama hiçbir çocuk son peygambere ait işaretlere sahip değildi. Nyah ise büyük ormanın ortasında, basit bir kulübede doğduğu için güvendeydi. Annesi ve babası uzun süre çocuğun doğumunu gizli tuttular. Nyah büyüdükçe bazı mucizeler göstermeye başladı. İstediği takdirde, dokunduğu ve yürüdüğü yerlerden bitkiler fışkırırcasına büyüyordu. Karşısındakinin düşüncelerini  okuyabiliyor, onunla düşünceleri vasıtasıyla konuşabiliyordu. Rüyalar aleminde istediği kişinin rüyasına girebiliyor onun rüyalarını kontrol edebiliyordu. Bu mucizeler anne ve babasını korkutsa da, bunları öğrenince yüksek rahiplerin oğullarına yapabilecekleri şeyler daha çok korkutuyordu. Dolayısıyla yıllarca bunu bir sır olarak sakladılar ve oğullarını ormanın dışındaki dünyadan yalıttılar. </p>
	<p>Bu durum Nyah genç bir delikanlı olana kadar devam etti. Nyah bir gece rüyansında Tanrı’yı gördü. Tanrı ona saklandığı günlerin sona erdiğini ve artık bütün diyara emirlerini tebliğ etmesi gerektiğini söyledi. Nyah babasına rüyasını anlattığında babasının içine bir korku düşse de Tanrı’nın emrine boyun eğdi ve onu çıkacağı uzun yolculuğa uğurladı. </p>
	<p>Nyah, Uzak Diyarlar’ı baştan başa gezdi. Her ırka ait köyleri, şehirleri, ormanları ve dağları, yeraltındaki karanlık dehlizleri bile ziyaret etti. Her gittiği yerde Tanrı’nın emirlerini tebliğ etti. Hitabeti çok güçlüydü. Bir topluluğun karşısına çıktığında onu dinleyen her varlığın zihnine tek tek dokunur, sanki sadece ona hitap ediyormuş gibi konuşurdu. Gösterdiği mucizeler ve etkileyici vaazları sayesinde onu takip edenler sel gibi büyüdü. Diyarın dört bir yanından, her ırktan, her yaştan, her topluluktan binlerce müridi oldu. Onun yolundan gidenler bütün servetlerini ihtiyacı olanlara hibe edip fakirliği ve doğayı tercih ettiler. Çünkü hepsi Nyah’ın bir çok vaazında da dile getirdiği gibi, küçücük kuşlara bile günlük rızkını veren Tanrı’nın onları unutmayacağına gönülden iman ettiler. “Servet düşkünlüğü, şehvet, oburluk, gelecek kaygısı, kibir, açgözlülük, öfke gibi tüm dünyevi arzular, duygular, kişiyi Tanrı’nın dosdoğru olan yolundan uzaklaştıran, onun gerçek huzura ulaşmasına, Tanrı’yla bir bütün olmasına engel olan şeylerdir.” demişti Nyah ve tüm kalbiyle inandı dinleyen herkes. Şehirler günah yuvasına dönmüştü. Özüne dönmek ve doğanın bir parçası olarak yaşamak ise tek kurtuluştu. </p>
	
	<p>Nyah, yıllar geçtikçe Kameniler ve Niryaniler içindeki Sint ağını ifşa etti. Onun düşüncelerinden, gerçek görüşünden kaçmak imkansızdı. Herkesin gerçek niyetini ve kim olduğunu tek tek ortaya çıkardı. Sintiyanlar onlarca suikast ve sızma girişiminde bulundu. Ama Nyah, diğer dinlere mensup yüksek rahipler gibi değildi. Tehlikenin kokusunu alıyordu ve bütün girişimler başarısızlıkla sonuçlandı. Sonunda Sintiyanlar başarısızlıklarını kabul edip kendi kabuğuna çekildi. İşleri eskiden olduğu gibi gizli ve sessizce halletmeleri gerektiğinin farkına vardılar ve sabırla Nyah’ın Uzak Diyarlar’dan göç edeceği günü beklediler. Fakat Nyah’ın ölmeden önce ona yakın olanlara bahşedeceği lütuftan habersizdiler.</p>
	<p>Nyah ölmeden önce sinsi bir şekilde hareket eden Sintiyanların planlarını bozmak adına iki kabalın kurulmasını emretti. Tüm din ve Tanrı düşmanlarını yeryüzünden silmek için and içmiş, zayıf olanın koruyucusu Şövalye Kabalı ve ormanların, doğanın neferi Aslan kabalı. </p>
  
</body>
</html>
