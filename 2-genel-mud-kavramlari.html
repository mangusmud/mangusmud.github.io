<!DOCTYPE html>
<html>
<body>
<h1>2 - Genel Mud Kavramları</h1>

<p>Bu bölümde genel mud kavramları incelenecektir.</p>

<h2>Oyuncu Karakteri (Kısaca Karakter)</h2>

<p>Karakter, oyuncunun Uzak Diyarlar’da kontrol ettiği varlıktır. Komutlarla yönlendirilir. Belli bir ırkı, sınıfı, cinsiyeti, yönelimi, ekipmanları, yetenekleri vardır.</p>

<p>Uzak Diyarlar'da karakter yaratımı bir çok adımdan oluşan kapsamlı bir iştir ve ilerleyen bölümlerde ayrıntılı olarak anlatılacaktır. Karakterler tecrübe puanı (experience points) toplayarak seviye kazanır. Bir karakter ilk yaratıldığında 1.seviyedir ve 17 yaşındadır.</p>

<p>Karakterler sunucu üzerine kaydedilir. Böylece dünyanın istediğiniz yerinden bağlanıp kaldığınız yerden devam edebilirsiniz. Fakat karakterler 2.seviye olmadan kaydedilemezler. Bu, spam karakterler yaratarak oyun işleyişini zayıflatmak istenmesine karşı bir savunmadır. Fakat korkmaya gerek yok. Gerekli adımları izleyen bir oyuncu, karakterini 5-10 dakika içersinde 2.seviyeye çıkaracak ve kaydedecektir.</p>

<p>Uzak Diyarlar'da bir oyuncunun gelebileceği en yüksek seviye 91'dir. 91-100 arası seviyeler ölümsüz karakterlerine ayrılmıştır.Bir oyuncu karakteri 91. seviyeye geldikten sonra yeniyaşam alarak 1.seviyeden başlayabilir. Fakat bu kez normal 1.seviye karakterlerde olmayan kimi önemli özellikleri vardır.</p>

<p>Karakterleri yöneten oyunculardan belli kurallara uymaları beklenir. Bunlardan en önemli iki tanesi diğer oyuncuların kişiliklerine saldırı yapmamak ve oyunu bir fantezi dünyasının masalsılığına yakışır şekilde oynamaktır.</p>

<h2>Oda, Bölge</h2>

<p>Uzak Diyarlar odalardan oluşan bir haritaya sahiptir. Bu haritayı bal peteğine benzetebiliriz. Odalar birbirine bağlanarak bölgeleri oluşturur. Bölgeler de birbirine bağlanarak diyarın haritasını meydana getirir. Aşağıda Selenge bölgesindeki meşhur Selenge Tapınağı odasının görünümü verilmiştir: Bir oda 5 bileşenden oluşur:</p>

<p><img src="images/screenshots/oda.png"/></p>

<h3>Oda başlığı</h3>

<p>Başlıkta 3 bilgi bulunur: Oda ismi, odanın bulunduğu bölgenin adı ve odanın sektörü. Yukarıdaki ekran görüntüsünde oda ismi "Selenge Tapınağı", odanın bulunduğu bölge "Selenge" ve odanın sektörü "İçeri"dir. “İçeri” sektörü odanın duvarlarla çevrili olduğunu belirtir. Yapacağı büyüsü için açık havaya ihtiyaç duyan bir büyücü bu odadan pek hoşlanmayacaktır :-)</p>

<h3>Oda tanımı</h3>

<p>Oda tanımı odanın görünümünü anlatan kısımdır. Yukarıdaki örnekte "Selenge Tapınağı'nın güney ucundasın..." ile başlayıp "... Duvarda bir plaket görüyorsun." şeklinde biten paragraf odanın tanımıdır. Oda tanımları süsten öte geçmiyor gibi görünse de kimi zaman oda ve bölge hakkında çok önemli ipuçları barındırır. Okumayı ve hayal etmeyi sevenlere yardımcı olacağı aşikardır.</p>

<h3>Oda çıkışları</h3>

<p>Odalar temel yönlerle ( kuzey, güney, doğu, batı, yukarı, aşağı ) birbirine bağlanır. Birbirine bağlanmış odaları bal peteğine benzetebiliriz. Odada bulunan çıkışlar oda tanımının altında listelenir. Yukarıdaki ekran görüntüsünde çıkışlar Kuzey, Güney ve Yukarı'dır. Odaların açıkça belirtilen çıkışları haricinde gizli çıkışlar da olabilir.</p>

<h3>Odada bulunan eşyalar</h3>

<p>Eğer odada eşya bulunuyorsa bunlar çıkışların altında listelenir. Yukarıdaki örnekte odada (yerde) bir harita bulunduğu belirtilmiştir.</p>

<h3>Odada bulunan canlılar</h3>

<p>Eğer odada canlılar varsa bunlar oda çıkışlarının altında, varsa eşyalardan sonra listelenir.</p>

<h2>Mob</h2>

<p>Mob ismi “mobil” sözcüğünden gelmektedir ve mud kodu tarafından yönetilen yaratıkları simgeler. Oyunda türlü mob vardır. Fırıncılık yapıp para kazananı, serserilik yapıp adam soyanı, kocaman bir kılıçla öldürecek birini arayanı...</p>

<p>Moblar odalarda bulunur. İçinde mob bulunan örnek bir oda 2.1 başlıklı konudaki ekran görüntüsünde verilmiştir.</p>

<p>Bir mob hakkında detaylı bilgi almak için ona bakmanız gerekir. Bunu bak komutuyla gerçekleştirebilirsiniz. Örneğin bak hassan derseniz Hassan isimli mob hakkında bilgi edinirsiniz. Bu komut oyuncu karakterlerine bakmak için de kullanılır. Aşağıda örnek bir mob detayı verilmiştir:</p>

<h2>Eşya</h2>

<p>Eşyalar mud'ın vazgeçilmez parçalarıdırlar. Koruyucu zırhlar, öldürücü silahlar, doyurucu besinler, içecekler, iyileştirici iksirler hep birer eşyadır. Eşyaları üzerimize giyebilir, yanımızda taşıyabilir ya da odalara bırakabiliriz. Odaya bırakılmış bir eşya için örnek bir oda görüntüsü aşağıda verilmiştir.</p>

<p>Odalarda bulunan eşyalar al komutuyla alınabilir. Eşyaların detaylarını görmek için bak komutu kullanılabilir. Bu komut özellikle haritalara bakmak için kullanılır.</p>

<h2>Nitelikler</h2>

<p>Her oyuncu karakterinin 6 çeşit niteliği vardır. Nitelikler sayısal değer taşıyan özelliklerdir. İlk değerleri karakter yaratılırken atılan zarlarla belirlenir. Daha sonra eğitim yaparak artırılır. Her bir niteliğin karakterin gelişimi ve yaşayışı üzerinde ciddi etkileri vardır.</p>

<p>Güç :Karakterin dövüşlerde daha sert vurabilmesini sağladığı gibi daha ağır yük taşıyabilmesini de sağlar.</p>

<p>Zeka :Karakterin yetenekleri öğrenme ve geliştirme hızını belirler. Büyü yaparken de fevkalade önemlidir.</p>

<p>Bilgelik :Karakterin seviye yükselişlerinde kazandığı mana puanını etkiler.</p>

<p>Çeviklik :Karakterin dövüşlerde daha çevik hareket ederek kendini korumasını ve rakibine daha rahat vurmasını sağlar.</p>

<p>Bünye :Karakterin seviye yükselişlerinde kazandığı yaşam puanını etkiler.</p>

<p>Karizma :Dövüşlerde düşmanı ürkütecek bakışlar atabilmenizi sağlar:-) Dövüşlerde dövüşen kişilerin karizmalarının birbirine oranının vuruş gücüne etkisi bulunmaktadır.</p>

<h2>Eğitim ve Pratik</h2>

<p>Pratik, karakterin yeteneklerini geliştirmek için yaptığı iştir. Karakter seviye atladığında o seviyenin yeteneklerini kullanma hakkı edinir. Ama önce bunları pratikçide biraz pratik etmelidir. Unutmayın, pratik işlemi bir pratikçinin nezaretinde olur. %1 gelen yetenek pratikle %75'e kadar çıkartılabilir. %75'den %100'e çıkarmak için o yeteneği kullanmak gerekir.</p>

<p>Pratik yapmak için pratik puanı gereklidir. Karakter ilk yaratıldığında verilen pratik puanıyla öncelikle en gerekli yetenekler pratik edilmelidir. Tabii ki en gerekli yetenek silah kullanma yeteneğidir. Karakteri yarattıktan hemen sonra bir savaşçının "kılıç" yeteneğini, bir hırsızın "hançer" yeteneğini %75 yapması iyi olur.</p>

<p>Karakter her seviye atladığında yeni pratik seansları kazanacaktır. Bir yeteneği %1'den %75'e kaç pratik puanı (seansı) harcayarak yükselttiğiniz zekanızla ilgilidir. Silah kullanma pratiğini yaptıktan sonra zekayı iyice artırana kadar pratik yapmamak ve puanları biriktirmek anlamlı bir strateji olabilir. Zekanız artığında birikmiş pratik seanslarınızla daha verimli pratikler yapabilirsiniz.</p>

<p>Bilinen en meşhur pratikçi Selenge bölgesindeki Hassan'dır. Pratik yapmak için pratik komutu kullanılır.</p>

<p>Eğitim işlemi niteliklerin ( güç, zeka, bilgelik vs. ) değerlerini artırmak için yapılır. Eğitim işlemi de pratik işlemi gibi bir eğitimcinin nezaretinde yapılmalıdır. Niteliklerin hepsi ayrı öneme sahip olsa da yeni bir karakterin sırasıyla hangi nitelikleri artırması gerektiğinin kaba bir listesi vardır:</p>

<p>1- Bünye ,2- Bilgelik ( veya Zeka ), 3- Zeka ( veya Bilgelik ), 4- Güç, 5- Çeviklik, 6- Karizma</p>

<p>Kısacası yeni bir karakter öncelikle Bünye niteliğini sonuna kadar artırmalıdır. Her eğitim seansında 1 eğitim puanı harcanır. Karakter her seviye atladığında eğitim puanı kazanır.</p>

<h2>Rol Nasıl Yapılır?</h2>

<p>Rol yapmak fantastik kurguya ilgi duyanların pek de yabancı olmadığı bir mevzudur. Rol yapmak oyunun geçtiği diyarı ayrı bir dünya gibi düşünerek karakterle bütünleşmek, onun gibi davranmak, onun gibi konuşmaktır. Oyuna yeni başlayanlar için bu biraz anlaşılması zor ve sıkça hata yapılan bir durumdur.</p>

<p>Örnek vererek açıklamak gerekirse; bir cüce savaşçımız olduğunu varsayalım. Cücelerin belli ırk özellikleri vardır, diyardaki her ırkın olduğu gibi. Bazı özelliklerde uyarlama yapılabilse de genelde cüceler gürültücü, aksi, çabuk sinirlenen, bilge, güçlü, dayanıklı, pek çevik olmayan, altını ve değerli eşyaları seven, elflerden pek hoşlanmayan bir ırktır.</p>

<p>Şimdi elimizdeki bu verilere dayanarak oyun içinde böyle bir karakter canlandırmalıyız. Unutulmaması gereken en önemli nokta karakterin dış dünyadan soyutlanmış olmasıdır. Yani bizim cüce savaşçımız futboldan, arabalardan, kızlardan, devlet meselelerinden, güncel olaylardan bahsedemez. Çünkü o yaşadığımız dünya üzerinde değil Uzak Diyarlar adında fantastik bir dünyada yaşamaktadır. Bir karakteri hayata geçirmenin en güzel yolu söyle kanalı vasıtasıyla yapılan konuşmalar ve duygu komutu ile odadakilere gösterilebilen mimikler ve hareketlerdir. Konuşmalar karakterin tipik özelliklerini anlatmada kilit noktalardır. Mesela bizim cücemiz boyuyla ya da ırkıyla ilgili şakalara çabuk sinirlenip alınabilir. Ama diğer yandan bilgece konuşur. Duygu komutu ise cücenin yaptığı hareketleri anlatma da önemli bir komuttur. Mesela karakterin bağdaş kurup oturması, bir pipo yakıp içmesi, kafasını kaşıması, gür sesiyle kahkaha atması, homurdanması duygu komutuyla çok güzel bir şekilde odadakilere yansıtılabilir. Tanım komutunun da karakterinizi görünüşünü karşıdakilere yansıtmada önemli bir işlevi vardır.</p>

<p>Bu komut sayesinde karakterinize bakıldığında insanların kafasında nasıl bir şey canlanacağı az çok anlaşılır. Şimdi görevci Hassan ile cüce Maru arasında geçen küçük bir rol örneği görelim:</p>

<p>Maru :Selam olsun efendi Hassan. Var mıdır yaşlı bir cüce savaşçı için verecek görevin?<br/>
Maru merakla Hassan’a bakıyor.<br/>
Hassan :Sana da selam olsun cüce Maru. Bilmez misin herkes için vardır bir görevim.<br/>
Hassan gülümsüyor.<br/>
Maru :Bilirim tabi, vardır elbet her daim verecek bir görevin lakin geçen sefer verdiğin görevde neredeyse canımdan oluyordum.<br/>
Maru :Biliyorsun artık genç bir cüce sayılmam. Bacaklarım taşımaz beni uzun mesafelere, baltamı sallayamam düşmanlarımın boynuna eskisi kadar kuvvetli.<br/>
Maru sıkıntıyla homurdanıyor.<br/>
Maru çantasından bir pipo ve tütün kesesi çıkarıyor.<br/>
Hassan gülümsüyor.<br/>
Hassan :Sence de biraz abartmıyor musun eski dostum? Niceleri istedi de geri dönmedi sana verdiğim görevlerden. Sen ise düşmanlarımın kelleleriyle döndün hep yolundan.<br/>
Maru piposundan bir nefes çekip keyifle üflüyor.<br/>
Maru :Belki de haklısın. Yaşlandıkça daha aksi ve daha yorgun bir ihtiyara dönüşüyorum.<br/>
Maru tebessüm ediyor.<br/>
Hassan :O zaman bunu zorlu bir görev isteği olarak kabul ediyorum ak sakallı dostum.<br/>
Hassan elini Maru’nun omzuna atıyor.<br/>
Maru :O zaman tez çıkar ağzındaki baklayı da düşeyim yollara...<br/>
Maru piposunu söndürüp çantasına yerleştiriyor.<br/>
Maru savaş için hazırlanıyor...</p>

<p>Burada sadece söyle ve duygu komutları kullanarak kısa bir rol yapılmıştır. Duygu komutundan sonra yazacaklarınız ekranda karakter adınızdan sonra görünür. Yani duygu tebessüm ediyor yazarsanız ve adınız Maru ise ekranda:</p>

<p>Maru tebessüm ediyor.</p>

<p>Şeklinde görünür. Konuşmalar görüldüğü gibi gündelik yaşamdan uzak tamamen diyarla ilgili konulardır. Burada iki dostun konuşması geçiyor ama bu iki düşmanın atışması da olabilir. Aşağılayıcı sözler de içerebilir, tabii küfür hariç. Sonuçta karakterin ruh halini yansıtması lazım. Bunu karşı tarafa ne kadar iyi aktarabiliyorsanız o kadar iyi rol yapıyorsunuzdur. Konuşmalarda noktalama işaretleri ve imla kuralları söylenen sözlerin vurgulanması açısından önemlidir.</p>

<p>Karakterinizin özgeçmişi yapılacak rolün belirlenmesi açısından çok önemlidir. Bu özgeçmiş diğer karakterlere oyunda rol sırasında da aktarılabilir. Ya da sitenin forum sayfasında karakter özgeçmişleri bölümüne kısa bir hikaye şeklinde güzel betimlemelerle de yazılabilir. Sonuçta bunu gören herkes sizin nereden geldiğinizi, kim olduğunuzu, başınızdan geçenleri ve diyardaki amacınızı öğrenecektir.</p>

<p>Son olarak bazı rol hatalarından bahsetmek istiyorum. En sık yapılan rol hatası daha önce tanışılmamış bir karaktere adıyla hitap edilmesidir. Oyun karakterlerin isimlerini görmemize izin verir. Ama bir karakterle ilk defa konuşuyorsanız unutmayın ki ne siz onun ismini, ne de o sizin isminizi bilir. Tanıştıktan sonra sohbetlere isimle hitap ederek başlayabilirsiniz. Ama ilk gördüğünüz karaktere ismiyle “Naber Maru nasılsın?” diye başlarsanız sohbete o da size “Sen de kimsin, adımı nereden bilirsin?” diye çıkışabilir. İşte o zaman kıvırmak biraz zor olur :-)</p>

<p>Diğer bir hata konuşmalarda kötü yönelimli birinin çok iyi, iyi yönelimli birinin çok kötü davranmasıdır. Oyunun başında seçilen yönelime göre yapılacak rol belirlenmelidir. Başka bir hata zaman kavramıdır. Mesela gerçek saate göre bir saat önce gördüğünüz bir karaktere “Bir saat önce bilmem nerede gördüm seni ne yapıyordun?” diyemezsiniz. Çünkü diyar saatine göre 1 gerçek saatte yaklaşık 60 diyar saat yani neredeyse 2.5 gün geçmiştir. O nedenle “İki üç gün önce seni bilmem nerede gördüm” demek daha doğru olacaktır. Hatalardan bir diğeri de yeni yaşam almış aynı isimli bir karakteri tanıyormuş gibi davranmaktır. Unutmayın ki yeniyaşam alan(yani 91.seviye olup oyuna farklı bir ırk ve sınıfla, fakat aynı isimle, 1.seviyeden başlayan) biri artık farklı bir karakterdir. Bizim önceden tanıdığımız kişi değildir. Sadece isim benzerliği vardır. O nedenle yeniden tanışmamız hareketlerine ve konuşmalarına göre ona bir tavır belirlememiz gerekir.</p>

<p>Karakterlerin zeka seviyeleriyle ilgili de hataya düşülebiliyor çoğu zaman. Örneğin bir trol savaşçının, bir elf büyücü karşısında zekice, bilgece konuşması, onu bilgi gerektiren mevzularda ezmesi bir rol hatasıdır. Trolün çoğu zaman elfin dediklerinden anlam çıkaramaması hatta elf onunla ince ince dalga geçtiğinde bile farkına varamaması gerekir.</p>

<p>Unutmayalım ki rol yapmak agresif bir şekilde tartışmak, laf dalaşı yapmak, oyuncu katline zemin hazırlamak için sudan sebepler bulmak değildir. Karakteriniz kötü yönelimli de olsa zekice sözlerle karşıdakini alt etmeye çalışmak, görüşlerini sağlam kanıtlarla kabul ettirmek, çoğu zaman bağırıp çağırarak, saldırarak ezmeye çalışmaktan daha zevkli olacaktır. Sizden deneylimlilerle rol yaparak hem oyundan daha çok zevk alır, hem de rol konusunda daha iyi bir konuma gelirsiniz. Karakterinizin rolüne hakim oldukça rol yapmanın, seviye atlamaktan, adam kesmekten, güçlü ekipmanlar aramaktan çok daha keyif verici bir unsur olduğunun farkına varacaksınız.</p>

<h2>Oyuncu Katli (OK)</h2>

<p>Oyuncu katli, oyuna bağlanan karakterlerin birbirlerine saldırmasıdır. Oyunda ilk 10 seviyedeki karakterler koruma altındadır. Bu karakterlere başka bir oyuncunun saldırması mümkün değildir. Bu korumanın nedeni gayet aşikardır.</p>

<p>İlk 10 seviyedeki karakterler oldukça kırılgandırlar (yalnız duygusal anlamda değil, kemik anlamında da). Hiç kimse ilk 10 seviyedeki birine ve oyunun başında oyuncu katlini kabul etmemiş birine saldıramaz.</p>

<p>Oyuncu katli bir karakterin bir başka karaktere saldırması ile başlayan eylemin başarıya ulaşmasının sonucudur. Bir oyuncu karakter başka bir oyuncu karakteri katlettikten sonra öldürdüğü oyuncunun cesedinden hoşuna giden ekipmanları savaş ganimeti olarak alabilir.</p>

<p>Oyuncu katlini bir role (role play) bağlamadan yapmak serbesttir. Çünkü oyuncu oyunun başında OK’yı (oyuncu katlini) kabul ettiyse kendisine saldırılmasını da kabul etmiştir.</p>

<p>Oyuncu katli strateji gerektiren bir konudur. Kimi tecrübeli oyuncular bu konuda uzmanlaşmıştır. Her sınıfın kendine göre OK taktikleri vardır. O nedenle OK stratejisinde sınıf büyük önem arz eder. Örneğin bir hırsız karakterin OK stratejisinde “ani ilk saldırı” diğer sınıflara göre daha önemlidir.</p>

<p>Kurbanına ardılan (backstab) veya bayıltma yeteneğini kullanarak saldıran hırsız büyük avantaj elde eder.</p>

<h2>Ölümsüzler – Oyun Yöneticileri</h2>

<p>Ölümsüzler oyunu yöneten kişilerdir. Oyuncuların rahat ve kurallara uygun olarak oyun oynamalarını sağlar, acil durumlarda oyunculara yardım ederler. Oyun içindeki görevlerinin yanında oyunun geliştirilmesi için çalışırlar.</p>

<p>Ölümsüzlere dua kanalıyla ulaşılabilir. Ama bu kanal gereksiz kullanımda ceza gerektirir. Sadece oyuncunun tek başına çözemeyeceği, oyundaki deneyimli oyunculardan yardım alamadığı acil durumlarda kullanılmalıdır. Sonuçta ölümsüzlerin oyunu geliştirmek için çalıştıklarını ve her gereksiz mesajın onları işinden alıkoyduğunu unutmamak gerekir.</p>

<h2>Zaman</h2>

<p>Uzak Diyarlar'ın gerçek zaman ile ölçülebilen bir oyun zamanı sistemi bulunmaktadır. Bu sistemin ayrıntıları aşağıdaki gibidir:</p>

<p>Uzak Diyarlar'da 1 saat 5 gerçek dakikadır.<br/>
Uzak Diyarlar'da 1 gün 24 saatten oluşur ve 120 gerçek dakikadır.<br/>
Uzak Diyarlar'da 1 ay 10 günden oluşur ve 20 gerçek saattir.<br/>
Uzak Diyarlar'da 1 yıl 12 aydan oluşur ve 240 gerçek saat yani 10 gerçek gündür.</p>

<p>Uzak Diyarlar'daki aylar şunlardır:<br/>
(1.ay ) Albars<br/>
( 2.ay ) Kadimler<br/>
( 3.ay ) Büyük Acı<br/>
( 4.ay ) Zeytin<br/>
( 5.ay ) Yılan<br/>
( 6.ay ) Yelbüke<br/>
( 7.ay ) Pusu<br/>
( 8.ay ) Savaş<br/>
( 9.ay ) Albastı<br/>
( 10.ay ) Gölge<br/>
( 11.ay ) Kara Ölüm<br/>
( 12.ay ) Alacakaranlık</p>

<p>Karakterlerin hangi ay doğdukları ( yani hangi ay yaratıldıkları ) Astroloji sistemi oluşturulduğunda önem kazanacak, ay isimleri aynı zamanda burç isimleri olacaktır. Ayrıca karakterlerin aldıkları dövmelerin adı doğdukları ay ile aynıdır.</p>

</body>
</html>